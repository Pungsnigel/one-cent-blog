---
layout: post
title:  Portföljgenomgång Q1 2018
date:   2018-01-18 14:10:00 +0000
author: Jesper
categories: börs, aktier, investering
---
Det här är det första av flera inlägg om min aktieportfölj. Jag kommer att skriva om existerande portfölj, planerade affärer, genomförda analyser och allmänna tankar kring börs och investerande.  I det här inlägget kommer jag att gå igenom min portfölj så som den ser ut idag, med en kort beskrivning av varje innehav samt vad mitt case i korthet går ut på.

Min portfölj går att följa på Shareville [här][shareville] och sorterat på storlek ser den ut såhär:

* Kassa: 12.5%
* Apple: 11.0%
* Leo Vegas: 9.8%
* Paradox Interactive: 8.8%
* Handelsbanken: 7.9%
* Volati: 7.6%
* Kopparbergs: 7,2%
* Storytel: 7,2%
* Genesis IT: 7.1%
* Nordea: 7%
* BillerudKorsnäs: 7%
* Doro: 6.3%

## Innehav
Här kommer jag att lista varje innehav i samma ordning som tidigare. För varje innehav kommer listar jag:

1. En *väldigt* kort beskrivning av bolagets verksamhet
2. Mitt case
3. Nuvarande värdering/Marknadens syn
4. Bolagsrisker

### Apple
Apple är ett amerikanskt dator- och hemelektronikföretag. De behöver knappast presenteras mer.

#### Mitt case
Apple är ett av världens bästa företag, och tillverka produkter som i mina ögon är överlägsna sina konkurrenters. Apple förstår människor bättre, och är snarare ett designbolag med många ingenjörer än ett teknikbolag som råkar vara duktiga på design. De växer fortfarande, men inte alls i samma takt som för några år sedan.

Apple har en rejäl vallgrav som främst består i varumärke, produktkvalité, enheter som jobbar bra ihop (köper du en produkt av dem köper du gärna en till - och byter ogärna därifrån) samt diverse mjukvarutjänster som bara fungerar på deras enheter. Vallgraven ger Apple möjlighet att ta rejält betalt för sina produkter. De har medvetet valt att verka inom få produktkategorier, och erbjuda få modeller inom varje kategori. Detta i kombination med de höga priserna (och volymerna) ger Apple en helt brutal marginal som vida överstiger marknaden i övrigt. Detta är tydligast inom telefonbranschen, där Apple säljer klart under hälften av alla smartphones i världen, men tar hem nästan all vinst.

  Apple till ett P/E på ~19, och då har de som bekant en *rejäl* kassa - EV/EBIT ligger på ~12. Mitt case är ganska enkelt; Apple kommer att fortsätta tillverka produkter som folk vill ha, de kommer fortsätta växa i måttligt tempo, återköpa rejält med aktier, och totalt öka vinsten per aktie stabilt många år framåt. Apple är ingen blivande kursdubblare, men jag skulle bli förvånad om den inte presterat bättre än börsen på några års sikt. Min plan är att hålla hårt i mina aktier, och köpa fler vid varje svacka som jag inte bedömer bero på långsiktiga problem inom bolaget.

#### Marknadens syn
Marknaden ser fortfarande Apple som en telefonförsäljare. På senare tid har kassan och den brutala tillväxten och lönsamheten inom Apple Services fått ökad uppmärksamhet, men långt ifrån nog. Marknaden underskattar Apples förmåga att ta fram nya produkter. Apple Watch släpptes 2015, Airpods släpptes 2017, och du ser redan bägge överallt. Det finns ingenting som tyder på att Apple tappat sin känsla.

#### Risker
* iPhone: Apple breddar sig, men iPhone står fortfarande för en stor del av vinsten. Produkten är också fortsatt en väg in i Apples ekosystem, och varje såld telefon ökar dramatiskt chansen att sälja fler produkter i stil med Apple Watch, Apple Music och Airpods. Om Apple skulle göra bort sig med några telefoner i rad, eller om någon konkurrent skulle dra ifrån dem rejält så skulle Apple ligga surt till. Konsekvensen skulle bli färre användare, lägre priser, eller i värsta fall, både och.

### Leo Vegas
Från wiki: "Leovegas (i marknadsföringsammanhang skrivet LeoVegas) är ett svenskt mobilspelsbolag och leverantör av tjänster inom online casino och sportsbetting såsom bordsspel, videoslots, progressiva jackpottar, videopoker och livebetting till ett antal internationella marknader."

Leo tillhandahåller förstås även ovan nämnda tjänster i vanlig webbmiljö också. Bolaget har växt enormt snabbt senaste åren, och du känner antagligen igen dem främst från deras reklamer med Frank Andersson.

#### Mitt case
Ärligt talat inte mycket att säga här annat än att hänvisa till stycket under om marknadens syn. Mitt case är verkligen simpelt: Marknaden värderar Leo som om de nu tänkte nöja sig och börja växa som branschen i övrigt. Faktum är dock att Leo har en målmedveten och duktig ledning som fortsätter att navigera branschen på ett imponerande sätt. Jag ser ingen anledning till att oroa mig för deras förmåga att fortsätta på samma spår. Att dessutom verka i en växande del (mobilspel) av en växande bransch (online betting) är förstås alltid trevligt. Min plan är att sitta kvar på mina aktier under åtminstone 2018. I den här marknaden är det svårt för mig att ha längre planer än så. Jag säljer vid uppvärdering eller om jag anser att Leo visar tecken på att tappa stinget, alternativt om marknaden blir för komplex för mig att hålla koll på.

#### Marknadens syn
Mitt intryck är att marknaden värderar Leo som om de om något kvartal kommer sakta ned och enbart växa med branschens tempo. Det finns helt enkelt inga tecken på att så är fallet. Ledningen har styrt den här skutan imponerande bra hittills, och jag ser ingen anledning till varför de skulle sluta med det nu. Håller vi ens i närheten den här farten under 2018 kommer Leo att vara ett direkt fynd inför 2019. De har byggt upp ett starkt varumärke, har en modern plattform och en grym position inom mobilspel, som av allt att döma verkar vara framtiden.

#### Risker
* Svår marknad: Jag tycker att den här marknaden är svår att få ett bra grepp om. Saker går väldigt fort just nu.
* Regleringar: Politiker har aldrig gillat spel. Många marknader regleras nu, och det är inte helt uppenbart vilka konsekvenser det får för branschens aktörer. Sveriges kommande reglering verkar dock bli väldigt gynnsam för etablerade aktörer.
* Konkurrens: Testa att kolla på valfri tv-kanal i mer än 2 timmar och återkom.

### Paradox Interactive:
Paradox Interactive är ett svensk spelföretag. De utvecklar egna spel och förlägger spel åt flertalet andra bolag. Paradox har gjort sig kända för sina spel inom kategorin grand strategy och fokuserar på spel som är svåra att komma igång med men som erbjuder ett otroligt djup för de som lär sig spela dem. På senaste tiden har de börjat bredda sig, både inom spelkategorier men även kring vilka plattformar de erbjuder dem på.

#### Mitt case
Paradox har i stort sätt monopol på Grand Strategy. Deras spelare/fans inom genren är extremt lojala; de lägger många timmar på Paradox spel och är fullt villiga till att köpa DLCs. Paradox börjar i allt större utsträckning visa sig duktiga på att agera som förläggare åt andra utvecklare, och har dessutom köpt upp några av dem. VDn är fantastiskt kompetent och verkar vara en riktig visionär. Affärsmodellen har sen några år innan börsnoteringen gått ut på att släppa titlar med det uttalade målet om att fortsätta arbeta på dem under många år framåt. Spelarna litar på detta och är beredda att köpa spelen även om recensionerna under första veckan skulle vara lägre än väntat. Paradox släpper sedan under många år framåt en kombination av gratis uppdateringar och DLCs som fortsätter att göra spelen intressanta för hängivna spelare. Modellen säkerställer ett väldigt bra kassaflöde även från äldre titlar, och håller bolagets intjäning jämnare än många av konkurrenternas. Senaste året har visat på tillväxt trots få nya spel, vilket tydligt visar hur kraftfull modellen verkligen är.

Mitt case är att Paradox kommer använda kassaflödet som de genererar från sin utveckling av nya spel och DLCs inom Grand Strategy för att bredda sig rejält under kommande år. Det kinesiska bolaget Tencent äger 5% av Paradox, och en expansion mot Kina är påbörjad. Vidare har det börjat satsas på både mobilspel och konsolspel. Kombinerar man detta med nya genres så finns det helt enkelt väldigt många sätt för Paradox att växa framåt. Jag kliver av om värderingen blir mycket mer ansträngd än idag (P/E 43 och EV/EBIT 33 - dock på år med få releaser), eller om Paradox misslyckas med sin breddning. Lyckas de bredda sig tror jag dock att 1-2 år med lyckade spelsläpp kan innebära en rejäl skjuts uppåt.

#### Marknadens syn
Historiskt är mitt intryck att marknaden har missat värdet i affärsmodell, momentum och position. Jag tror inte investerare överlag förstått hur viktigt det är med bra varumärken inom spelbranschen. Paradox har dock värderats upp rejält, och går nu knappast att se som något fynd. Risk/reward är nog fortsatt OK, men det går inte att säga annat än att mycket är inprisat idag.

#### Risker
* Värderingen: Hög värdering tillåter inte många misstag. Tidigare gratis option på breddning, nu till stor del inprisad.
* Affärsmodell: Källa till dagens framgång men också möjligt orosmoment framåt. Kan man bredda sig på den här marknaden via modell med många DLC:er? Faktiskt oklart.
* Deras förmåga att bredda sig är inte alls bevisad. I stort sätt bara Cities skylines som exempel hittills.

### Handelsbanken
Handelsbanken är en av Sveriges fyra storbanker och har kontor i Sverige, Norge, Finland, Danmark, Nederländerna och Storbritannien. Banken är ovanligt decentraliserad och mycket ansvar läggs på kontoren själva. Banken ingår i Industrivärldensfären.

#### Mitt case
I all sin enkelhet tycker jag att samtliga storbanker är en aning undervärderade, antagligen då finanskrisen slog hårt mot just banker - folk tenderar att förberedda sig som om den förra krisen kommer att upprepas. Handelsbanken är idag en aning överkapitaliserad, och jag tror att en extrautdelning kommer att ges under 2018. En sådan utdelning kommer uppskattas av marknaden, och kommer samtidigt att tydliggöra effektiviteten i banken. [Lundaluppen har skrivit bra på detta][lunda-handels]. Mitt case i sin helhet går att beskriva med:

1. Handelsbanken är rimligt värderad och kommer att fortsätta ge en rimlig avkastning till relativt låg risk framåt.
2. Det finns en möjlig positiv trigger i en kommande extrautdelning.
3. Kvalité inom bank syns tydligast när det går illa - Handelsbanken har historiskt klarat kriser bättre än konkurrenter.
4. Även framåt kommer folk uppskatta att träffa en fysisk person vid bankärenden - Handelsbanken har en tydlig nisch för framtiden.

#### Marknadens syn
Handelsbanken handlas till P/E ~14 och P/B 1.6. Inget fynd, inte överdrivet dyrt. Jag är ok med att köpa fram till P/E 15, och kan hålla en bit över det.

#### Risker
* Sveriges storbanker är enorma och i mina ögon svåra att analysera bra
* Banker är alltid känsliga för konjunktur
* Jag kan ha fel i min tes om kontor, i vilket fall Handelsbanken kan ha en stor förändring framför sig (större än konkurrenter dvs.)

### Volati
Från hemsidan: "Volati är en industrigrupp bestående av 13 affärsenheter organiserade i de fyra affärsområdena Handel, Konsument, Industri och Akademibokhandeln."

#### Mitt Case
Volati har en kompetent ledning och en otrolig historik. Aktien har gått uselt under senaste halvåret, mycket på grund av en dålig sommarperiod. Utan att gå in för mycket på detalj så har detta berott på den torra sommaren, och Volati äger ett bolag som bland annat hyr ut avfuktningsmaskiner. En gång ingen gång tänker jag, och fokuserar framåt. Jag inbillar mig också att marknaden kanske underskattar nytillskottet Akademibokhandelns styrka under Q4. Om Q2/Q3 inte är bra kommer jag dock att kliva av. Om Volati börjar tumma på värderingen i sina framtida köp kliver jag också av. Jag tror att det fortsatt finns många intressant förvärv att göra, inte minst när familjebolag ska genomgå generationsbyten.

#### Marknadens syn
Även om det skett en rejäl nedvärdering är det knappast billigt. EV/EBIT ligger på 19, och framtida tillväxt är med andra ord inräknad. Om Volati kan prestera ens nära sin historiska nivå är detta dock inga konstigheter.

#### Risker
* I sin natur spretigt och svårt att räkna på.
* Otroligt svårt att bedöma ledningens förmåga att fortsätta i samma tempo.
* Svårt att bedöma hur länge det fortsätter råda ett gynnsamt klimat för förvärvande bolag.

### GenesisIT
Från hemsidan: "Genesis IT erbjuder kostnadseffektiv IT i form av affärs- & verksamhetssystem, molntjänster samt IT-driftslösningar för små och medelstora företag." Bolaget till stor del av Stenvalls Trä (65%) samt XL-Bygg(16%). Båda koncerner är även kunder hos Genesis.

#### Mitt case
Genesis tappade *rejält* under 2017 då storägaren XL-Bygg vräkte ut en enorm hög med aktier rakt ut på marknaden. Genesis förtjänar ett inlägg för sig självt, men mitt case är faktiskt i grund och botten ganska enkelt. Genesis IT är komiskt lågt värderade (P/E 11, EV/EBIT 7). Sålänge inte storägarna visar sig bestå av demoner är marknadens rädsla överdriven. Jag kommer att hålla koll på både Q1 och Q2 då jag förväntar mig tillväxt. Om Genesis lyckas ta in fler kunder framåt, börjar dela ut pengar och växa så är det här en aktie som kan gå flera 100%. Oklar ägarbild och saknad historik kring förmåga att ta in nya kunder är dock två stora problem som ska tas på allvar. Jag ser det som mer sannolikt att mitt bull case slår in än att mitt bear case gör det. Nedsidan är 100%, uppsidan är många gånger större. Bra risk/reward, men knappast något man ska gå in i fullt belånad.

#### Marknadens syn
P/E 11 och EV/EBIT 7 på ett växande bolag? Marknaden är definitivt inte imponerad. Jag tror att alldeles för mycket risk har prisats in, och uppsidan har helt glömts bort.

#### Risker
* XL-Bygg: Stor kund och stor ägare. Oklar framtid.
* Försäljning: Upp till bevis om Genesis kan sälja in iFenix till nya bolag.

### BillerudKorsnäs
BillerudKorsnäs är ett Svenskt skogsindustriföretag. Bolaget bildades 2012 när Billerud och Korsnäs slogs ihop. Går man in på deras hemsida och kikar runt lite ser man snabbt att de specialiserar sig på förpackningar. De rider således på flera intressanta trender, där ökad e-handel och ökat hållbarhetsfokus är tydligast. BillerudKorsnäs verkar i en marknad där kunderna efterfrågar mer än vad producenterna kan leverera.

#### Mitt case
Bloggaren Gottodix [målade upp ett intressant case][gottodix-billerud-case] för Billerud häromveckan. I sin enkelhet går caset ut på att Billerud är ett högkvalitativt bolag som haft många engångskostnader under 2017 och börjar av 2018. Caset är enkelt. Lyckas Billerud få slut på problemen så borde de kunna få upp lönsamheten bara genom att fortsätta rida på nuvarande trender. När Billerud sedan fick vinstvarna grundat på redan kända faktorer och ändå backade ~10% kunde jag inte stå emot. Gottodix [kommenterade även denna händelse][gottodix-billerud-varning]. Billerud nämns ofta som en het uppköpskandidat, så även där finns en potentiell trigger (även om jag själv brukar undvika att räkna med uppköp).

#### Marknadens syn
Bolaget är inte lågt värderat på något sätt. P/S har stadigt klättrat under senaste åren, men har sedan 2015 legat på ~1.3. P/E är 18, och EV/EBIT 15,9. Jag räknar personligen inte med någon större multipelexpansion ens om mitt bull case går in utan istället med att värdering är konstant men vinsten per aktie högre.

#### Risker
* Redan hög värdering - klar fallhöjd vid surare börs
* Engångskostnaderna kanske visar sig vara en trend, kvalitétsbolag påväg att tappa sin gnista?

### Doro
Från wiki: "Doro är ett börsnoterat svenskt företag som fokuserar på utveckling, marknadsföring och försäljning av telekomprodukter och mjukvara anpassade till seniora användare."

#### Mitt case
Doros verksamhet går lite knackigt, och telefonförsäljningen har inte alls samma momentum som för några år sedan. Marknaden verkar fortsatt lägga allt sitt fokus här. Under tiden växer Doros satsning på trygghetslarm - Doro Care - fram med rejäl fart. Doro Care säljs nu in till kommun efter kommun, och det på en marknad där det är svårt att ta sig in alls. Jag tror att det finns en god chans att de värden som byggs i Care kommer att börja visa sig under 2018-2019. Marknaden är i sin natur oerhört svår att ta sig in på, och när Doro väl har byggt upp sin position tror jag att det är för sent för eventuella konkurrenter att göra något åt det. Vi har alltså en god chans att få trevligt återkommande intäkter på en marknad med naturliga vallgravar.

#### Marknadens syn
Förtroendet för Doro verkar minska mer och mer. Bolaget handlas idag till P/E 17 och EV/EBIT 14.

#### Risker
* Klar fallhöjd om jag får fel ang. Doro Care.
* Många parallella satsningar. Ganska spretigt.

### Slutsats
Beskrivningen av varje bolag ovan är medvetet kort. Jag har berättat nog för att beskriva tanken med innehav i en förenklad form, men inte mer än så. Jag gillar att ha några tydliga case för de flesta av mina innehav då det blir mycket lättare att avgöra när man ska köpa respektive sälja. Inget av bolagen ovan har rapporterat för perioden, och jag ser särskilt fram emot att läsa rapporterna från GenesisIT och Handelsbanken. Handelsbanken kan komma att lämna besked om eventuell extrautdelning, och Genesis släpper så lite information i övrigt att varje inblick i verksamheten är guld värd.

Jesper

[shareville]: https://www.shareville.se/medlemmar/piggelinmannen/portfolios/118034/yield
[lunda-handels]: http://lundaluppen.blogspot.se/2017/10/handelsbanken-overkapitaliserad.html
[gottodix-billerud-case]: http://gottodix.blogspot.se/2018/01/analys-billerudkorsnas-vagar-man-tro-pa.html
[gottodix-billerud-varning]: http://gottodix.blogspot.se/2018/01/helt-kort-om-billerudkorsnas.html